---
title: "De sprekende zwijger. Willem van Oranje (1934) en het begin van de Nederlandse geluidsfilm"
date: 2022-10-03
draft: false
toc: false
summary: "Lezing Janskerk in Haarlem"
link:
---

-------

"De sprekende zwijger. 
Willem van Oranje (1934) en het begin van de Nederlandse geluidsfilm

Lezing Janskerk te Haarlem 3 oktober 2022

[1: inleiding]
Goedenavond,

Wat leuk om hier vanavond bij jullie in Haarlem te zijn, de stad die in de jaren 10 en 20 van de vorige eeuw met Filmfabriek Hollandia het middelpunt vormde van de productie van de zwijgende speelfilm in Nederland.  Voor het onderwerp van mijn korte lezing moeten wij echter een kleine sprong in tijd en plaats nemen naar het Eindhoven van de vroege jaren 30. Dit zijn de jaren waarin Nederland economisch zwaar getroffen wordt door de beurskrach van 1929, en het facisme in Nederland een opmars maakt. Maar dit zijn ook de jaren waarin de Nederlandse filmindustrie juist opbloeit dankzij de komst van de geluidsfilm. Als een van de eerste landen in Europa schakelt men in Nederland volledig over naar deze nieuwe filmtechniek.  Het Eindhovense bedrijf Philips speelde daarbij een leidende rol, vooral ten aanzien van de innovatie van beeld- en geluidsapparatuur. Indertijd wilde Philips meetellen op alle nieuwe en veelbelovende gebieden van de elektrotechniek, zoals de radio, de televisie en dus ook de geluidsfilm.  Eind jaren 20 werkte Philips daarom mee aan de productie van de Loetafoon, een filmprojector die geluid kon afspelen door een koppeling met een externe grammofoon.

[2: Loetafoon en Philisonor]

In 1933 kwam Philips met een eigen geluidsprojector op de markt, de Philisonor, die internationaal goed verkocht werd. Het geluidsgedeelte van deze projector zat verwerkt in een compacte kast die als een zuil onder de projector was geplaatst en daardoor een stuk makkelijker te bedienen was. 

Vanaf 1930 waagde Philips zich zelfs voor even ook aan de productie van films. Zo kon Philips enerzijds uitvindingen in de praktijk te brengen, en anderzijds was het een manier om goodwill te kweken en te investeren in de Nederlandse filmindustrie.

[3: afbeelding Oirschotsedijk]

Aan de rand van Eindhoven aan deze Oirschotsedijk op wat later complex Strijp T zou gaan heten, richtte Philips hiervoor twee fabriekshalachtige filmstudio’s in. Deze studio’s werden vernoemd naar de geluidsprojector van Philips, de Philisonor. 

[4: Philisonor studio’s]

Opnames in en rondom deze filmstudio’s, zo kunt u zich voorstellen, wekten heel wat belangstelling bij de lokale bevolking en pers. Zij doopten de studio’s om tot ‘Phillywood’, een bijnaam die enigszins tekenend is voor de hooggespannen verwachtingen die Philips aan het begin van de jaren 30 in de Nederlandse filmindustrie schiep. 

De eerste en tevens laatste speelfilm die in de Philips Cinesonor-studio’s is opgenomen is de film Willem van Oranje uit 1934. 
[5: affiche City Theater]

In de filmgeschiedenis markeert deze film het begin van de Nederlandse speelfilm met geluid. Willem van Oranje is weliswaar niet de eerste opgenomen lange Nederlandse speelfilm met geluid, want dat was Terra Nova uit 1932, maar wel de eerste daadwerkelijk in Nederland vertoonde lange speelfilm met geluid.  U moet zich voorstellen dat de vertoning van deze film voor veel Nederlanders een bijzondere gebeurtenis was. Voor het eerst zagen zij een speelfilm waarin hun moedertaal gesproken werd. Daarmee werd aan een breedgedragen praktische behoefte voldaan om Nederlandstalige geluidsfilms in de bioscopen te krijgen. Ondertiteling en nasynchronisatie, oftewel dubbing, bestonden in de vroege dagen van de geluidsfilm immers nog niet.

[6: affiche Rialto]

De film Willem van Oranje, die ongeveer een speelduur heeft van een uur, heeft voor het begin van de Nederlandse geluidsfilm denk ik op een uiterst symbolische manier het startsignaal gegeven. Een nationaler onderwerp had men hiervoor haast niet kunnen bedenken. De aanleiding van de film was dan ook het Willem van Oranje-herdenkingsjaar van 1933, het jaar waarin de 400ste geboortedag van de prins op monumentale wijze werd herdacht. In dat jaar werden er ontelbare herdenkingsactiviteiten omtrent Oranje ontplooid, waaronder talloze toneelvoorstellingen, historische tentoonstellingen, voordrachten en lezingen, optochten en schoolfeesten, enzovoorts. Ook was een oranjegezind drietal van mening dat er een film moest komen.  Dit drietal bestond uit architect Jan Wils, journalist en schrijver Jan Feith en Jan C. W. Polak die samen het Comité van Initiatief voor de vervaardiging van de Willem van Oranje Film vormden. 

De totstandkoming van de film Willem van Oranje viel zodoende samen met een tijdsgewricht waarin het koningshuis door de internationale crisis een symbool was geworden van nationale saamhorigheid. Dwars door alle zuilen van burgerlijk Nederland, met uitzondering van de socialisten, was de Oranje-monarchie in de jaren 30 als een stevig nationaal bindmiddel gaan functioneren. Hoewel de première van de film Willem van Oranje net buiten het herdenkingsjaar 1933 viel, was de stemming tijdens de première op 4 januari in het jaar daarna in het City Theater in Den Haag er bepaald niet minder oranjegezind om. Onder de aanwezigen bevonden zich de minister-president Hendrik Colijn, talloze andere ministers en Kamerleden, en prins Hendrik. 

Het huis van Oranje-Nassau was tot dan toe wel vaker een filmhistorische primeur ten deel gevallen. Zo was een van de eerste films die de Haarlemse Filmfabriek Hollandia in 1913 produceerde getiteld Oranje en Nederland, een statische, tableau vivant-achtige verbeelding van de verbondenheid van het koningshuis met het vaderland.  De film Willem van Oranje is een voortzetting van deze filmtraditie, in die zin dat het een even houterige aaneenschakeling van historische momenten uit het leven van Willem van Oranje is. Ook de film Willem van Oranje is statisch en toneelmatig van opzet, hoewel de film ook gewoon op veel punten slecht gemaakt is. Zo is het scenario weinig spannend, maakt veel van het acteer- en monteerwerk een klunzige indruk, is de film bovendien niet verstoken van anachronismen, en is het geluid tenslotte zodanig slecht dat hoge tonen als ‘s’- en ‘f’-klanken als schelle ruis klinken. Daartegenover staat dat de historische decors van architect Henk Wegerif indrukwekkend zijn.    

[7: decor Wegerif]

Wegerif was bij de filmproductie onder het alias R.J. Drayer tevens werkzaam als medescenarist en assitent-regisseur. 

[8: decor Wegerif]

Vanwege de opzet en gebreken van Willem van Oranje is het niet gek dat de film het destijds in de bioscopen lang en breed aflegde tegen de in hetzelfde jaar uitgebrachte geluidsremake van De Jantjes (1934), een vermakelijke, op het populaire volkstoneel van Herman Bouber gebaseerde Jordaanfilm. Vergeleken bij het enorme succes van De Jantjes was Willem van Oranje een flop, die in artistiek en filmtechnisch opzicht ook gewoon minder goed gemaakt was. Willem van Oranje werd in totaal slechts tien keer vertoond, terwijl De Jantjes een bioscooproulatie had van 203 vertoningen.  De mislukking van Willem van Oranje betekende meteen ook het einde van Phillywood. Van het verloren filmbudget van 40 duizend gulden, dat omgerekend naar de huidige inflatie zo’n 400 duizend euro bedraagt, was het aandeel van Philips 12 duizend gulden. Voor de rest van het budget had het filmcomité slechts 28 duizend gulden aan sponsorgelden los weten te maken, zodat de regisseur Jan Teunissen én onbezoldigd moest werken én 10 duizend gulden van zijn eigen geld moest inleggen.   

De consensus in de eigentijdse filmkritiek was dat Willem van Oranje inderdaad een slechte film was. Maar het zijn veeleer de kritieken van latere generaties filmhistorici en -critici geweest waaraan de film zijn huidige negatieve reputatie te danken heeft. Wie kennis had genomen van de omstandigheden waarin de film tot stand was gekomen was milder in zijn oordeel. De regisseur Jan Teunissen had zich namelijk te houden aan strenge restricties die hem waren opgelegd vanuit het filmcomité. Deze restricties waren ingesteld om te waarborgen dat de film een zogenaamd ‘nationaal-historisch document voor het Nederlandsche volk’ zou worden ter gelegenheid van het Willem van Oranje-herdenkingsjaar, zoals valt te lezen in de openingstitels van de film. 

[9: filmfragment openingstitels 00:00-01:00]

Het was dus de bedoeling dat de film een documentaire-achtige vertelling werd en niet een dramatische speelfilm. Dit ging tegen de zin in van regisseur Teunissen, die met zijn speelfilmdebuut een artistiek en dramatisch verantwoorde film wilde maken. In zijn productienotities lezen we dat de regisseur van mening was dat alleen bij een dramatische verbeelding van het leven van Willem van Oranje de grootsheid van de prins echt van het doek af zou spatten. Nu kunnen we zeggen dat Teunissen met deze opvatting vrij modern was, maar in de jaren 30 rustte daar een taboe op. De heldenstatus of beter gezegd heiligenstatus van Willem van Oranje was zo groot dat Teunissen niet zomaar een portret van de prins kon leveren. Zo mocht Teunissen bijvoorbeeld geen close-ups van Oranje maken, dat was heiligschennis.  Het pleit voor Teunissen dat hij dit toch, zij het in korte shots, heeft gedaan. In mijn ogen behoren de scènes met deze close-ups tot de meest interessante scènes uit de film, omdat ze van de prins nog iets van een dramatische held maken. Neem bijvoorbeeld de volgende scène tussen Willem van Oranje en zijn moeder Juliana van Stolberg, gespeeld door Louise Kooiman. 

[10: filmfragment close-up Van Stolberg & Oranje 35:03-36:53]

Wat het gebruik van close-ups in de film spant de laatste scène van de film de kroon. Hierin is het dramatisch effect van de close-up wellicht het grootst. Dit is de scène waarin Balthasar Gerards, die gespeeld wordt door Gerard Arbous, Willem van Oranje vermoordt. Volgens een krantenbericht uit 1934 komt alleen in deze slotscène de mens Oranje heel even in beeld. 

[11: filmfragment moord op Oranje 1:04:43-1:06:33]

Los van de lichtpunten die ik heb willen aanstippen is er bij Willem van Oranje ook heel wat duisternis waar te nemen als we kijken naar de context van de film. Ik verwees al naar het oranje-nationalisme van de jaren 30, maar de film heeft ook banden met minder schuldige vormen van het Nederlands nationalisme. De producenten van Willem van Oranje gingen er prat op dat de film een Nederlandse film was, die in een Nederlandse filmstudio met Nederlands kapitaal en met Nederlandse acteurs naar een Nederlands scenario door een Nederlandse regisseur geproduceerd was. De producenten stelden nadrukkelijk dat ze hiermee aan hun nationale plicht hadden voldaan, en een nationale film hadden gemaakt die een ‘uiting was van verschillende nationale gevoelens’.  

[12: Farkas]

Dat er ook een Hongaarse cameraman, Akos Farkas, een Franse geluidstechnicus, Charles Métain, en een Russische grimeur, A. Polonsky, bij de productie van de film waren betrokken, was een ongemakkelijke, verzwegen waarheid. Tegelijkertijd kenmerkt deze toon de manier waarop buitenlanders werden behandeld die in de jaren 30 werkzaam waren in de Nederlandse filmindustrie. Zij kregen het steeds zwaarder te verduren naarmate de nadruk op de eigen taal en cultuur kwam te liggen, en de angst voor vreemde talen en invloeden de overhand nam. 

Het mag niet verbazen dat de film Willem van Oranje dan ook koren op de molen was van het nationaalsocialisme. Op de avond dat de film voor het eerst in Theater Tuschinski in Amsterdam te zien was, werd de vertoning verstoord door een protest van de fascistische vereniging De Princevlag. Op het podium verscheen een trommelende, marcherende, met de prinsenvlag wapperende fascistentroep, waarna hun aanvoerder, de bekende fascist Nestelroy, een speech afstak. Nestelroy prees de film aan als ware het een katalysator in het bewustwordingproces van de ‘noodzakelijkheid van nationale eenheid’, om vervolgens in fascistische retoriek te vervallen. Het protest werd besloten met het door het orkest ingezette Wilhelmus en het brengen van de facistengroet. 

[13: Teunissen]

In dit verband wil ik afsluiten met nog iets te zeggen over de regisseur van de film, Jan Teunissen. Teunissen, die van goede komaf was en de kneepjes van het vak op zijn zestiende had geleerd bij de Haarlemse Filmfabriek Hollandia, had zijn aanstelling voor Willem van Oranje te danken aan de goede reputatie die hij aan het begin van de jaren 30 in de Nederlandse filmindustrie had opgebouwd. Als lid van de Nederlandsche Filmliga stond hij bekend als een avantgardist die grensverleggend werk had verricht met zijn korte documentaires Pierement uit 1931 over de Amsterdamse Jordaan, en Vrijdagavond / Sjaboss uit 1932 over de Jodenbuurt in Amsterdam tijdens de sabbat. 

[14: Vrijdagavond / Sjaboss]

In deze documentaires experimenteerde Teunissen als een van de eerste Nederlandse regisseurs met de nieuwe geluidstechniek.  

De motieven die Teunissen hiervoor had worden pas verdacht als we ons realiseren dat Teunissen een antisemiet was die zich met zijn gezin aansloot bij de NSB na de Duitse inval in 1940. Volgens Teunissen was het de schuld van de joden dat zijn doorbraak in de filmwereld was uitgebleven.  Teunissen werd door Duitsers aangesteld als Leider van de Filmgilde van de Kultuurkamer. Ook werd hij benoemd tot hoofd van de Dienst Film van de Propagandadienst van de Nederlandse SS.  Daarmee gold Teunissen tijdens de bezetting als de machtigste man van de Nederlandse filmwereld, wat in feite betekende dat hij een marionet van de bezetter was. Teunissen regisseerde in deze tijd een aantal antisemitische propagandafilms. Voor een van deze films hergebruikte hij zelfs beelden van de documentaire die hij in 1932 over de sabbat had gemaakt.    

Na de oorlog kreeg Teunissen een celstraf en een verbod opgelegd dat hem voor een periode van elf jaar verbande uit de filmindustrie. Hiermee was een definitief einde gekomen aan een regisseurscarrière die reeds door de flop van zijn speelfilmdebuut Willem van Oranje tot stilstand was gekomen. Na Willem van Oranje was Teunissen namelijk in de filmindustrie doorgegaan als filmmonteur. Dat deed hij overigens niet onverdienstelijk, want bij 14 van de 37 langspeelfilms die in de jaren 30 in Nederland gemaakt zijn was hij als monteur betrokken. In de jaren 50 probeerde Teunissen met ingezonden brieven bij krantenredacties zijn nalatenschap te zuiveren. Op zijn verfilming van het leven van Willem van Oranje kijkt hij dan terug als een jeugdzonde die door de artistieke restricties en moeizame productieomstandigheden niet het portret van Willem van Oranje hadden opgeleverd zoals hij het voor ogen had gezien. In een van deze brieven schrijft Teunissen dat hij op één ding wel trots is. ‘Ik heb in de geschiedenisboekjes de plaats ingenomen van Balthazar Gerards,’ schrijft Teunissen. ‘Want ik heb Willem van Oranje vermoord. Niet hij!’ 

Ik dank u voor uw aandacht.

[15: einde]"



